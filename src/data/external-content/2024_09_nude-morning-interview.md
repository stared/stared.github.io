---
title: "M. - interview about nudity and naturism"
date: 2024-09-07
author: "Piotr Migdał (interviewed)"
source: "https://nude-morning.blogspot.com/2024/09/m.html"
---

Interview in Polish about nudity, naturism, saunas, and body acceptance. The "M" in the title stands for Migdał.

## Czym dla Ciebie jest nagość?

Nagość jest dla mnie odsłonięciem siebie takim, jakim jestem. To nie jest jakiś sztuczny stan, tylko właśnie taki najbardziej naturalny, bez pancerzyka ubrań. Ów pancerzyk chroni przed oceną i niechcianą uwagą innych ludzi, a także przed przyrodą, choćby pod postacią chłodu. Ale gdy czuję się bezpiecznie fizycznie i emocjonalnie, pancerzyk przestaje być potrzebny. Mogę się zrelaksować i po prostu być, bez potrzeby oddzielania się od świata i ukrywania za maską.

## Zmieniało się jakoś to Twoje podejście do nagości przez lata?

Bardzo. Jak wielu z nas wychowanych w Polsce, miałem zaszczepione, że nagość jest czymś złym. Gdy tylko były inne osoby w pobliżu, trzeba było być zakrytym. Nie pamiętam, żebym choć raz widział swoich rodziców nago. Wszelkie przebieranie w szatni obowiązkowo w kabinach.

Sporym zaskoczeniem było dla mnie, gdy pojechałem na obóz harcerski i okazało się, że jest wspólny prysznic. Szybko zorientowałem się, że w sumie nie ma w tym nic dziwnego - szybko spłukujemy się z błota zimną wodą i tyle.

Zacząłem ją akceptować ponad dekadę później, gdy usłyszałem od jednej dziewczyny, że podoba jej się moja klatka. Pamiętam, że było mi miło - poczułem kombinację otuchy, pożądania i zaskoczenia. Zrozumiałem też, że gusta są różne - a w sumie nie chodzi o to, by się wszystkim podobać.

## Miałeś jeszcze jakieś inne przełomowe momenty?

Liczne! Jeden jak robiłem doktorat pod Barceloną, w Castelldefels. Jest tam piękna, długa i szeroka piaszczysta plaża, na której spora część kobiet opala się topless. Szybko zacząłem traktować to jako element krajobrazu - po prostu tak jest, tak to działa.

Drugi przełomowy moment nastąpił, gdy pojechałem pracować do San Francisco, a szef startupu wziął nas do rosyjskiej sauny, zachwalając ją jako prawdziwą - w tym z "clothing optional", czyli z dozwoloną nagością. Ku mojemu zdziwieniu okazało się, że po prostu czułem się komfortowo i na luzie. No i właśnie tam miałem okazję przeżyć prawdziwy masaż witkami i odkryłem, że to świetne doświadczenie.

Kilka lat temu wkręciłem się w prowadzenie seansów i przez trzy lata, niezależnie od pory roku, organizowałem co tydzień wydarzenie saunowe dla znajomych. Masa znajomych widziała mnie nago i ja ich też widziałem. Stało się to po prostu elementem codzienności.

## Co Twoim zdaniem najmocniej determinuje u ludzi podejście do nagości?

Są dwa główne aspekty – kulturowy i personalny. Kultura dostarcza nam wzorców, na podstawie zakazów i nakazów, ale też przykładów, które kształtują nas na zasadzie osmozy. Mówię o podejściu rodziny i rówieśników, obrazach w mediach, zwyczajach panujących w miejscach publicznych takich jak baseny.

Personalne podejście zależy od wielu czynników. Przede wszystkim od poczucia bezpieczeństwa, akceptacji swojego ciała i poczucia akceptacji przez innych. Ważne jest, jak komfortowo czujemy się wśród innych osób, czy obawiamy się oceniania lub niestosownych propozycji.

Lubię naturalność w wielu aspektach życia, nie tylko w nagości. Chodzenie po drzewach, po lesie, sport, który nie wymaga sprzętu – pływanie, chodzenie. Lubię też, jak ludzie czują się swobodnie, że nie muszą się stroić, malować czy odkrywać ról, a po prostu są.

Przypomina mi się cytat Antoine'a de Saint-Exupéry'ego: „Perfekcję osiąga się nie wtedy, gdy nie można już nic dodać, ale gdy nie można nic odjąć." W tym sensie nagość to dla mnie perfekcja.
